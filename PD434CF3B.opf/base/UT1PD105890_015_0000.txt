 རྩོམ་པ་པོའི་རྣམ་ཐར་མདོར་བསྡུས། 

 ཆོས་རྗེ་ཀུན་མཁྱེན་དོལ་པོ་པ་ཤེས་རབ་རྒྱལ་མཚན་ནི། འཁྲུངས་ཡུལ་མངའ་རིས་དོལ་པོ་པན་ཚང་ཀ་ཡོ་རིའི་གྲོང་ཁྱེར་དུ་ཡབ་ཡེ་ཤེས་དབང་ཕྱུག་དང༌། ཡུམ་ལྷ་མོ་ཚུལ་ཁྲིམས་རྒྱན་གཉིས་ཀྱི་སྲས་སུ་སྤྱི་ལོ་༡༢༩༢ཆུ་ཕོ་འབྲུག་ལ་སྐུ་བལྟམས། མཁན་པོ་ཚུལ་ཁྲིམས་སྙིང་པོ་སོགས་ལས་དགེ་ཚུལ་གྱི་སྡོམ་པ་བླངས་ནས་མཚན་ཤེས་རབ་རྒྱལ་མཚན་བཏགས་ཤིང་ཀ་རི་ཀཱ་དང་གཞུང་འགྲེལ་སོགས་གསན། སྐྱི་སྟོན་འཇམ་དབྱངས་གྲགས་པ་རྒྱལ་མཚན་སོགས་བླ་མ་སུམ་ཅུ་ལྷག་ལས་ཕྲེང་བ་སྐོར་གསུམ་དང༌། ཕར་ཚད་མངོན་གསུམ་དང༌། སྤྱོད་འཇུག། བྱམས་ཆོས་སྡེ་ལྔ། མདོ་སྔགས་ཀྱི་གཞུང་ཆེ་ཆུང་དཔག་ཏུ་མེད་པ་དང༌། དབང་སོགས་མང་དུ་གསན། དབུས་གཙང་གི་ཆོས་སྡེ་ཕལ་ཆེར་དུ་གྲྭ་སྐོར་ལ་ཕེབས་པས། མཁྱེན་རབ་ཀྱི་རྩལ་དང༌། རིག་པའི་རྣམ་འགྱུར་བཟང་ཞིང༌། ཤེར་ཕྱིན་འབུམ་པ་སོགས་གཞུང་ཆེ་ཆུང་གང་ལ་ཡང་ཐོགས་པ་མེད་པར་མཁྱེན་པ་རྒྱས་པས། ཐམས་ཅད་ཀྱིས་ཀྱང་ཀུན་མཁྱེན་རང་དུ་འདུག་ཅེས་བསྔགས་པས། ཀུན་མཁྱེན་གྱི་མཚན་དེ་དུས་ནས་ཀྱང་ཐོགས། མཁན་ཆེན་བསོད་ནམས་གྲགས་པ་ལས་བསྙེན་རྫོགས་ཞུས་ཤིང༌། འདུལ་བ་མདོ་རྩ་གཞུང་འགྲེལ་དང་བཅས་པ་མ་ལུས་པ་གསན། དགུང་ལོ་སོ་གཅིག་པ་སྤྱི་ལོ་༡༣༢༢ལ་ཇོ་ནང་དུ་ཕེབས། མཁས་བཙུན་ཡོན་ཏན་ རྒྱ་མཚོ་ལས་དུས་འཁོར་སོགས་ཀྱི་དབང་དང༌། སྦྱོར་དྲུག་དང༌། གདམས་པ་མང་དུ་གསན། དེ་ནས་བླ་མའི་བཀའ་ནན་ཆེན་པོས་དགུང་ལོ་སོ་ལྔ་པ་སྤྱི་ལོ་༡༣༢༦ལ་རྒྱལ་ཚབ་ཏུ་མངའ་གསོལ། མཁས་བཙུན་ཆེན་པོས། ལོ་གཉིས་སུ་ཉེ་བར་ཉིན་མཚན་མེད་པར་དབང་ལུང་ཁྲིད་བཤད་པ་སོགས། བླ་མ་ཉིད་ལ་མངའ་བའི་ཆོས་ཐམས་ཅད་བསྩལ། མདོར་ན་སྐྱི་སྟོན་འཇམ་དབྱངས་གྲགས་པ་དང༌། མཁས་བཙུན་ཡོན་ཏན་རྒྱ་མཚོ་ལས་ཆོས་གསན་པ་ནི་མཐའ་ཡས་ཏེ། མིང་ཙམ་འཛིན་པ་ཡང་དཀའོ། །དམ་པ་ཁོང་གི་མཛད་རྗེས་གཙོ་བོ་ནི། ཇོ་ནང་སྐུ་འབུམ་མཐོང་གྲོལ་ཆེན་མོ་བཞེངས་པ་དང༌། རི་ཆོས་ངེས་དོན་རྒྱ་མཚོ་སོགས་རང་བཞེད་རྩལ་དུ་བཏོན་ནས་རྒྱས་པར་གསུངས།

རང་གི་སློབ་མ་ལོ་ཙཱ་རྣམ་གཉིས་ལ་བཀའ་གནང་ནས་དེ་གཉིས་ཀྱིས་དུས་ཀྱི་འཁོར་ལོའི་འགྱུར་བཅོས་པ་དང༌། འགྱུར་དེ་ལ་གཞི་མཛད་ནས་ཀུན་མཁྱེན་ཆེན་པོས་རྒྱུད་འགྲེལ་ཆེན་མོའི་བསྡུས་དོན་དང་མཆན་བུ་ཡང་མཛད། རི་ཆོས་ངེས་དོན་རྒྱ་མཚོ་དང་བཀའ་བསྡུ་བཞི་པ་ལ་སོགས་པའི་གཞན་སྟོང་སྟོན་པའི་བསྟན་བཅོས་སོགས་མང་དུ་བརྩམས། མདོར་ན་ཀུན་མཁྱེན་མཆོག་གིས་སྐུ་ཚེ་ཧྲིལ་པོར་བསྟན་པ་དང་འགྲོ་བའི་དོན་རླབས་ཆེན་མཛད་ནས་གདུལ་བྱ་མང་པོ་སྨིན་གྲོལ་གྱི་ལམ་ལ་བཀོད་དོ། །དགུང་ལོ་བདུན་ཅུ་པ་སྤྱི་ལོ་༡༣༦༡ལྕགས་མོ་གླང་གི་ལོ་ལ་གཤེགས། དེ་ལ་སློབ་མ་ཡང་ལོ་ཙཱ་རྣམ་གཉིས་དང༌། ཕྱོགས་རྒྱལ་བ། ཉ་དབོན་པ་སོགས་བུ་ཆེན་བཅུ་གསུམ་གྱིས་མཚོན་པའི་མཁས་གྲུབ་མང་དུ་བྱུང་ངོ༌།། །། དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་དཔལ་ལྡན་རྒྱ་མཚོས། རྩོམ་པ་པོའི་རྣམ་ཐར་མདོར་བསྡུས། རྩོམ་པ་པོའི་རྣམ་ཐར་མདོར་བསྡུས། -PAGE 2--PAGE 3--PAGE 1-